Arany János: ERDÉLY

I 
 
Megtörtént. Nem mondom, amit érdemeltél - 
Amit a sors mért rád, szegény, szegény Erdély! 
 
Nyomorúvá gyötre százados rabságod, 
Tört erőd nem bírja meg a szabadságot. 
 
Láncaid lehulltak s im azontúl soká 
Félve lépdel lábad, amikép megszoká. 
 
Gazdagon sütött rád a szabad nap fénye, 
S még mindig szemedben börtönödnek éje. 
 
Kialudt, kiégett vulkán vagy ma, - benned 
Ama régi lángból egy szikra sem gerjed. 
 
És ha tán gerjedne, és ha tán gyuladna, 
Azt elfojtja kebled tehetetlen hamva. 
 
Megesett, - ha nem is, amit érdemeltél, - 
Aminek szükségkép esni kellett, Erdély. 
 
II 
 
Avagy a történet nincsen-e megirva, 
És nem emlékeznél régi napjaidra? 
Elfeledted volna multad annyi hősét, - 
Míg szerencse pártolt s még inkább dicsőség? 
Elfeledted volna - hiszen nem volt régen - 
A vergődő sast az oroszlány körmében? 
És hogy akinek most lába szennyét nyalod, 
Fejét ingatá az óriásnak karod? 
 
Fájdalom s gyalázat? igen, elfeledted, 
Az idők hulláma összecsap feletted: 
A történet elhagy s lapjain tenéked 
Nem szentel jövőre egy betű emléket. 
Bocskai, Rákóczi, Bátori és Betlen 
Nagysága beárnyaz törpe lételedben: 
Ah, e dönthetetlen sziklái a multnak 
Elhunyó napodtól szégyenben pirulnak! 
 
Szív valál a multban, mely szünetlen vertél, 
A szent szabadságért lángoló szív, Erdély: 
Mikor zsibbadás ült minden külső tagon, 
Te valál az, aki lüktettél szabadon. 
Most mi vagy? megromlott sánta-béna kéz-láb; 
Tehetetlenségnek szolgasága néz rád: 
Zsarnokod nem fárad többé láncra tenni, 
Megtanulta már, hogy - nem bírsz szabad lenni! 
 
(1848 nov.)
